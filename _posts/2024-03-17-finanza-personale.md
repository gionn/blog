---
layout: post
title: "Finanza personale: dal risparmio all'investimento"
image: /images/monk-meditating-into-deep-space-on-a-mountain-of-coins.png
tags:
 - italiano
 - finanza personale
 - educazione finanziaria
 - etf
---

Ho iniziato a interessarmi di finanza personale da qualche anno, principalmente
perché dopo aver lavorato per tre lustri, raggiunto una certa stabilità
economica e portato avanti una vita tutto sommato abbastanza frugale, ho
iniziato a chiedermi: devo davvero continuare a lavorare fino alla pensione?

Sui social network piccole e grandi truffe di ogni tipo trovano terreno facile,
con fuffa-guru in cerca di vendere solo per oggi e soltanto per voi il corso
scontato su trading forex, dropshipping, copy-trading e cripto. Tutto ampiamente
foraggiato e condito da pubblicità invasive.

Nella vita reale la situazione non è affatto migliore, dato che i consulenti di
fiducia della banca propinano prodotti della banca interessanti solo per la
banca, grazie a commissioni che bruciano quel poco che si riesce a generare
investendo attivamente in strumenti a “basso rischio”.

Da diversi anni fortunatamente sono emersi movimenti alternativi, principalmente
in lingua inglese, che forniscono moltissimi contenuti: da FiRe (Financial
Independence, Retire Early) a Bogleheads (investire seguendo John Bogle -
fondatore di Vanguard), però, come spesso accade, i principi sono sì
interessanti, ma troppo americano-centrici e quindi non sempre di immediata
applicazione per chi vive in Italia.

Su quest’ultimo aspetto ci vengono in aiuto principalmente due autori: Mr. RIP e
Paolo Coletti, che spesso partecipano a discussioni sul subreddit
**r/ItaliaPersonalFinance** e che pubblicano contenuti didattici sui rispettivi
canali YouTube (link in calce).

Personalmente preferisco sempre leggere un articolo invece che guardare ore di
video, quindi cercherò qui di condensare tutto quello che ho imparato e che
spero serva a chi parte da zero per apprendere velocemente le informazioni
essenziali e successivamente approfondire con i contenuti sopra citati.

## Le fondamenta

Per garantire una gestione finanziaria efficace, è essenziale comprendere e
soddisfare quattro tipi fondamentali di esigenze, noti come i “Pilastri” nel
corso Educati e Finanziati di Paolo Coletti (link in calce):

* Conto corrente: la liquidità per le spese di tutti i giorni (pizza e birra,
  bollette, affitto) in attesa che arrivi il prossimo stipendio. Per poter stare
  tranquillo/a, tieni qui all’incirca quello che ti serve per vivere i prossimi
  due mesi.
* Fondo di emergenza: ti si guasta l’auto con cui devi andare a lavoro, la
  caldaia e la lavatrice, spese mediche impreviste (puoi toccarti ma succede,
  specialmente in Italia) oppure rimani senza lavoro per sei mesi: valuta quale
  potrebbe essere l’ammontare che ti farà dormire sereno.
* Spese previste: per le spese future con una data di scadenza più o meno
  definita non serve spaccare il secondo. Ad esempio, potresti pianificare di
  cambiare l’auto ogni sei anni o risparmiare più a lungo, accumulando
  l’anticipo per il mutuo per la prima casa. Inoltre è probabile che avrai
  bisogno di ristrutturare la tua abitazione almeno ogni 10 anni.
* Investimenti: Se sei giunto a questo punto e hai ancora una parte del tuo
  attuale patrimonio non destinata ai tre punti precedenti, oppure se riesci a
  risparmiare una porzione del tuo stipendio, allora sei pronto per investire a
  lungo termine.

## Gli strumenti

Una volta identificata la suddivisione del tuo patrimonio, è necessario
comprendere quali tipologie di strumenti siano più adatte per ciascuna
categoria, in modo da poterle utilizzare di conseguenza:

* Conto corrente: Online, fisico, ibrido; qualsiasi banca in Italia va bene e il
  Fondo Interbancario copre fino a 100.000 euro in caso di default. La maggior
  parte dei conti correnti online sono gratuiti, mentre quelli presso le banche
  non dovrebbero costare più di 100 euro all'anno, altrimenti devi proprio
  cercare qualcosa di meglio.
* Fondo di emergenza: può essere investito a basso rischio, ma è importante
  assicurarsi che possa essere facilmente accessibile in breve tempo (1-2
  giorni) e che l'intero importo del capitale sia disponibile. Vanno bene i
  conti correnti con un tasso di interesse sulla liquidità, i conti deposito
  svincolabili o addirittura un ETF monetario.
* Spese previste: per il denaro destinato a questa categoria vanno bene gli
  investimenti a scadenza. Gli strumenti preferiti sono tipicamente le
  obbligazioni, che devono essere rigorosamente portate a scadenza, oppure un
  conto deposito anche non svincolabile in anticipo.
* Investimenti: Semplificando molto, il modo più semplice per investire a lungo
  termine è acquistare quote di un ETF che replica un indice azionario globale
  con un costo di gestione (TER) mediamente intorno allo 0,20% annuale sul
  capitale investito. Le azioni sono strumenti il cui valore di mercato può
  oscillare notevolmente nel breve termine, ma attraverso la diversificazione
  ottenuta tramite un indice, si ha una ragionevole certezza di ottenere
  guadagni su investimenti di almeno 10 anni.

![alt_text](/images/finanza-personale-rendimenti-lungo-periodo.png "FTSE All-World, investendo 10.000 € nel 1994 fino a marzo 2024")
_FTSE All-World, investendo 10.000 € nel 1994 fino a marzo 2024_

## Dalla teoria alla pratica: obbligazioni e ETF

Per poter acquistare obbligazioni e ETF serve avere un conto titoli presso una
banca, che può anche essere la stessa banca con cui intrattieni già rapporti
oppure un broker, che spesso ha tariffe concorrenziali.

Nel subreddit IPF spesso vengono consigliati Directa, da affiancare alla propria
banca, o Fineco che offre anche i normali servizi di conto corrente,
specialmente conveniente per gli under trenta. Se preferisci operare con la tua
banca, verifica se sono presenti costi ricorrenti sulla custodia titoli (meglio
non averne) e per ogni transazione su Borsa Italiana, che non dovrebbero
superare pochi euro. Attenzione al regime fiscale applicato: per non doversi
preoccupare degli adempimenti fiscali è sempre bene scegliere un operatore che
offra il regime amministrato e non dichiarativo.

Ogni titolo acquistabile ha un codice specifico (ISIN) che lo identifica
univocamente. Non tutti i titoli potrebbero essere costantemente a disposizione
presso un particolare broker per diversi motivi, ma quelli più utilizzati
dovrebbero essere sempre accessibili ovunque.

### Obbligazioni

La cosa importante da capire è che il valore di una obbligazione può variare nel
tempo a seconda dell’andamento dei tassi delle banche centrali, e l’unico modo
per mettersi al riparo da queste fluttuazioni è portare l’obbligazione a
scadenza. Per aiutarci a trovare le obbligazioni in cui parcheggiare il nostro
capitale entro una certa data, si può usare
[simpletoolsforinvestors](https://www.simpletoolsforinvestors.eu/yieldtable.php?datatype=EOD&currency=EUR&volumerating=4)
avendo cura di impostare nei filtri di ricerca:

* rating pari a 4: è l’affidabilità dell’emittente, tipicamente a livello più
  alto sono quasi sempre obbligazioni governative europee.
* Divisa: in EUR per evitare fluttuazioni dovute alla valuta, che nel breve
  periodo potrebbero anche causare un rendimento negativo.
* Scadenza, ovvero il momento in cui desideriamo recuperare il capitale iniziale
  (es: se mi servono per certo entro aprile 2028 allora potrò indicare come data
  iniziale della scadenza gennaio 2028 e finale aprile 2028).

La tabella ordinata per Yield (netto) conterrà le obbligazioni acquistabili oggi
che massimizzano il rendimento in funzione del loro costo di acquisto e del loro
tasso d’interesse. A seconda della tipologia di obbligazione, può capitare di
ricevere con cadenza semestrale la parte di interessi che vengono pagati sul
capitale iniziale. È sempre possibile vendere l’obbligazione prima della
scadenza, ma farlo troppo in anticipo potrebbe comportare una perdita. In
generale, più ci si avvicina alla scadenza e meno è probabile vendere in
perdita, solitamente al di sotto dell’anno solare le fluttuazioni sono minime.

### ETF

Per gli ETF ci si affida a [justetf.com](justetf.com), che semplifica la ricerca
degli ETF acquistabili nel mercato europeo.

Esistono diversi tipi di ETF, ma a noi ne interessano principalmente due:

* [ETF Monetari](https://www.justetf.com/en/find-etf.html?assetClass=class-moneyMarket&groupField=none&sortField=fundSize&sortOrder=desc&currency=EUR) (Money Market) per fondi di emergenza e liquidità a breve termine.
* [ETF azionari globali](https://www.justetf.com/en/how-to/#indices) (MSCI o FTSE, World o Developed) per gli investimenti a lungo termine (10 anni o più).

Le cose a cui prestare attenzione sono:

* la destinazione dei dividendi dell’ETF: quelli ad accumulazione reinvestono
  nell’ETF stesso incrementando il suo valore, quelli a distribuzione te li
  remunerano man mano che maturano (tipicamente trimestralmente o
  semestralmente). Benché possa sembrare accattivante ricevere soldi sul proprio
  conto senza dover fare nulla, questa non è in realtà una scelta efficiente nel
  lungo periodo e quindi vanno preferiti sempre gli ETF ad accumulazione.
* Il TER: è il costo in percentuale sul capitale investito che l’emittente
  dell’ETF si terrà per sé ogni anno per il disturbo. Gli ETF più economici
  oscillano fra lo 0,05% e lo 0,25%: sopra questo range non si considerano poi
  così economici.
* Le dimensioni del fondo: in generale è preferibile scegliere ETF a elevata
  capitalizzazione per svariati buoni motivi, a meno che non sia un ETF nato da
  poco o possieda specifiche caratteristiche che ci interessano e che altri non
  hanno.

Sugli ETF monetari c’è poco da dire: il prezzo non è soggetto a fluttuazioni e
questo risulta immediatamente visibile nel grafico dei rendimenti, anche a
diverse cadenze temporali.


![Rendimento annuale di XEON](/images/finanza-personale-etf-monetari.png "Rendimento annuale di XEON")
_Rendimento annuale di [XEON](https://www.justetf.com/en/etf-profile.html?isin=LU0290358497#chart)_

Gli ETF azionari invece accendono infuocate discussioni nel subreddit di IPF,
riassumibili nei seguenti tre approcci:

* **All-World**: non voglio scommettere su nulla in particolare e qualsiasi cosa
  possa accadere nell’arco dei prossimi trent’anni non mi riguarda. Sicuramente
  avrò rendimenti minori rispetto alle altre scelte ma ci guadagno di pace
  mentale: investo in tutto l’azionario investibile globale, che include i
  _Developed_, ovvero i mercati dei paesi sviluppati (Nord-America, Europa,
  Giappone, Australia) e gli _Emerging_, quelli dei paesi emergenti (Cina,
  India, Medio-Oriente e resto del mondo).
* **Developed**: non mi aspetto sconvolgimenti negli equilibri mondiali attuali,
  i paesi sviluppati sono quelli che hanno trainato e che continueranno a
  trainare l’economia globale. I mercati emergenti credo resteranno tali a lungo
  e al massimo aspetterò che crescano ulteriormente prima di investirci.
* **USA**: sono convinto dell’eccezionalità del modello americano. Grazie a
  vantaggi strutturali, primato in ambito tecnologico e un solido ecosistema di
  tassazione, politiche governative e cultura, gli USA continueranno a crescere
  in futuro, più di qualsiasi altro paese. Le aziende statunitensi ormai fanno
  affari ovunque, quindi sto comunque investendo in tutto il mondo.

Ovviamente non è nemmeno obbligatorio sposare al 100% una sola di queste
filosofie: qualcuno potrebbe preferire affiancare ad un ETF _Developed_ un ETF
_Emerging_, ottenendo l’equivalente di un ETF _All-World_ ma con diverso
rapporto fra le due componenti. Dal lato opposto però non è quasi mai
consigliato avere in portafoglio molti ETF diversi perché introducono maggiore
complessità e questo potrebbe non andare di pari passo con i rendimenti.

La cosa più importante da capire è che non esistono scelte migliori in assoluto
e che le performance passate non sono garanzia di risultati futuri: scegli
quello che credi ti farà dormire sonni più tranquilli. Se pensi di non riuscire
a mantenere fede alla durata prevista dell’investimento nei momenti di alta
volatilità, come durante la piena crisi covid iniziata nel febbraio 2020, è
sicuramente meglio per te non investire nell’azionario.

![Rendimenti dal 2019 al 2024 di VUAA (SP500), IWDA (Developed), VWCE (All-World)](/images/finanza-personale-etf-stocks.png "Rendimenti dal 2019 al 2024 di VUAA (SP500), IWDA (Developed), VWCE (All-World)")
_Rendimenti dal 2019 al 2024 di VUAA (SP500), IWDA (Developed), VWCE (All-World)_

## Approfondimenti

Se sei arrivato fin qui, probabilmente vorrai saperne di più. Cerco di
riassumere quindi le principali fonti che ho personalmente seguito e che penso
valgano tutto il tempo investito a studiarle.

* [Educati e Finanziati](https://youtube.com/playlist?list=PLfuzpc-H8qcdyEb5rpgYhN2P7cJGR1i9h&si=oXnRvwLl38NBLQAS)
  di Paolo Coletti (19 episodi), in particolare i seguenti episodi:
  * [I quattro pilastri](https://youtu.be/pxSBZHHQxSM?si=UFZyHnlXvkmFE5oJ)
  * [I conti deposito](https://youtu.be/BRGIQ57qe5E?si=rDCZxMmZ-elkRGqw)
  * [Le obbligazioni](https://youtu.be/9cE5HNz3UJ4?si=pSTbG6AmoBYmsORQ)
  * [Come acquistare le obbligazioni](https://youtu.be/hudS2AkmpDU?si=EzevB9iprNCS3nDn)
  * [Allocazione portafogli e acquisto ETF](https://youtu.be/iHsVnpQE-kI?si=UZ1Tr1FAxFukN3Oq)
* [Finanza Personale dalla A alla Z](https://youtu.be/wMOP4b5saxk) di Paolo
  Coletti (la versione bignami di Educati e Finanziati)
* [Investire da zero](https://www.youtube.com/watch?v=Z4cy6QUTE-M) di Mr Rip
  (prima e seconda parte)
* [r/ItaliaPersonalFinance](https://www.reddit.com/r/ItaliaPersonalFinance/) e
  la sua [wiki](https://www.italiapersonalfinance.it)
* [Investment Guides](https://www.justetf.com/en/how-to/) di JustETF, per
  scoprire con approccio top-down quali sianogli ETF che potresti voler
  acquistare.

---
layout: post
title: "TFR: meglio in azienda o nel fondo pensione?"
image: /images/2025/tfr-azienda-fondo-pensione.jpg
permalink: /2025/tfr-fondo-pensione/
tags:
 - italiano
 - finanza personale
 - educazione finanziaria
 - fondo pensione
categories:
  - Finanza personale
---

Per chi lavora come dipendente, entro i primi 6 mesi dall'assunzione viene
solitamente richiesto di compilare il **modulo TFR2**, con il quale devi
scegliere dove destinare il tuo **TFR (Trattamento di Fine Rapporto).**

Spesso questa viene considerata una scelta complicata perché tutto ruota attorno
a due dubbi amletici: quando potrò ritirare i miei soldi e con quale tassazione?
Di certo non è l’argomento ideale per rompere il ghiaccio a una festa, ma è
fondamentale per il tuo portafogli.

Le alternative sono essenzialmente due: **tenerlo in azienda** oppure versarlo
in un **fondo pensione** (aperto o di categoria, quest'ultimo accessibile in
base al tuo contratto CCNL). Come vedremo, il fondo di categoria offre spesso
vantaggi aggiuntivi che lo rendono quasi sempre preferibile a un fondo aperto.

Proviamo a riassumere i due scenari.

## Conviene tenere il TFR in azienda?

* **Tassazione:** media in funzione dell’aliquota IRPEF (dal 23% al 43%,
  calcolata sulla base della tua retribuzione media degli ultimi 5 anni).
* **Rendimento:** garantito annualmente dell’1,5% + il 75% dell’inflazione annua
  (indice ISTAT).
* **Liquidazione:** avviene al termine del rapporto di lavoro.
* **Rischio:** insolvenza in caso di fallimento dell’azienda (se questa ha meno
  di 50 dipendenti; oltre tale soglia, per legge, i fondi devono essere
  depositati presso l'INPS).

## Conviene versare il TFR nel fondo pensione?

* **Tassazione agevolata:** ridotta dal 15% al 9% in base agli anni di
  permanenza nel fondo (l'aliquota scende dello 0,3% ogni anno dopo il 15esimo
  anno di partecipazione).
* **Rendimento:** variabile in base ai mercati finanziari e al comparto di
  rischio scelto in fase di sottoscrizione (ma può essere variato
  successivamente).
* **Liquidazione:** vincolata ai requisiti pensionistici, salvo anticipazioni
  (maggiori dettagli nella prossima sezione).
* **Contributo del datore di lavoro:** versando una piccola percentuale della
  tua RAL ogni mese (secondo quanto previsto dal tuo CCNL), avrai diritto a un
  contributo aggiuntivo da parte dell'azienda. In pratica, sono **soldi gratis**
  che non riceveresti tenendo il TFR in azienda.
* **Vantaggi fiscali:** i contributi versati (escluso il TFR) sono deducibili ai
  fini IRPEF fino a un massimo di 5.164,57 euro all’anno. Il rimborso del
  vantaggio fiscale avviene direttamente ogni mese in busta paga (abbattendo
  anche ulteriori ritenute calcolate successivamente come l'addizionale
  regionale e comunale)

A questo punto, avrai capito che il fondo pensione è spesso più conveniente
grazie alla tassazione agevolata e al contributo datoriale. Tuttavia, è naturale
chiedersi quanto sia complicato accedere a quella liquidità in caso di bisogno o
se si rischi di perdere tutto a causa dell'andamento dei mercati.

## Come posso prelevare dal fondo pensione?

Puoi accedere ai tuoi fondi principalmente in due modalità:

1. **Al momento della pensione:** sotto forma di capitale (liquidazione totale)
   o rendita integrativa mensile. La scelta dipende dall'ammontare accumulato:
   se la rendita derivante dalla conversione del 50% del capitale risulta
   inferiore all’assegno sociale INPS, puoi riscattare tutto in un'unica
   soluzione.
2. **In qualsiasi momento (Anticipazioni):** qualora si verifichino necessità
   particolari:
    * **Spese sanitarie** (per sé, coniuge o figli): fino al 75% del capitale,
      in qualsiasi momento.
    * **Acquisto o ristrutturazione prima casa:** fino al 75% del capitale (dopo
      8 anni di iscrizione).
    * **Ulteriori esigenze non documentate:** fino al 30% del capitale (dopo 8
      anni di iscrizione).

Proprio per il limite degli 8 anni, è consigliabile aprire un fondo pensione il
prima possibile, anche versando il minimo, così da far partire il cronometro
della propria anzianità previdenziale.

## Come vengono investiti i tuoi soldi?

I capitali raccolti dai fondi pensione vengono investiti in strumenti finanziari
diversificati per ottenere un rendimento in linea con gli obiettivi temporali
degli iscritti.

Al momento dell’adesione puoi scegliere tra diversi **comparti**:

* **Linee conservative:** con rendimenti più stabili, ideali se mancano pochi
  anni alla pensione.
* **Linee aggressive (azionarie):** con maggiore volatilità nel breve termine ma
  rendimenti potenzialmente più alti nel lungo periodo (ideali per chi è
  giovane).

Indipendentemente dalla scelta, il portafoglio è solitamente composto da azioni,
obbligazioni e, in misura minore, asset come oro o immobiliare per stabilizzare
il valore nei periodi di crisi. Se ti interessa, puoi trovare maggiori
informazioni nei resoconti che i fondi pensione sono obbligati a pubblicare per
legge.

Lo scopo del fondo non è il trading speculativo, ma la **preservazione del
capitale** rispetto all’inflazione. Nel lungo periodo (oltre i 10 anni), i
mercati globali tendono storicamente a crescere; se dovesse verificarsi un
evento tale da azzerare un fondo pensione ben diversificato, probabilmente il
rendimento sarebbe l'ultimo dei tuoi problemi.

Ogni fondo è obbligato dalla [COVIP](https://www.covip.it/) a pubblicare
annualmente i
[rendimenti](https://www.covip.it/per-gli-operatori/fondi-pensione/costi-e-rendimenti-dei-fondi-pensione/elenco-dei-rendimenti)
e i
[costi](https://www.covip.it/per-gli-operatori/fondi-pensione/costi-e-rendimenti-dei-fondi-pensione/elenco-schede-costi).
Ti consiglio di consultarli per confrontare le diverse opzioni, ricordando però
che i rendimenti passati non garantiscono quelli futuri.

## Fondo Pensione o investimento autonomo in ETF?

Molti investitori preferiscono gestire il proprio capitale in autonomia
acquistando **ETF (Exchange Traded Funds)**. Chi sceglie questa strada ha spesso
ragione su un punto: nel lungo periodo, un investimento passivo ben
diversificato ha rendimenti attesi potenzialmente maggiori rispetto alla
gestione attiva dei fondi pensione, che tendono a essere più prudenti e gravati
da commissioni di gestione e tassazione annuale sulle plusvalenze.

Tuttavia, bisogna tenere a mente due aspetti decisivi sul fondo pensione:

1. **Il vantaggio fiscale immediato:** la deducibilità e il contributo del
   datore di lavoro offrono un boost di rendimento iniziale che un ETF non può
   avere.
2. **La tassazione sulle rendite:** i fondi pensione subiscono una tassazione
   annuale del 20% sulle plusvalenze (invece del 26% standard). Di contro, l'ETF
   permette di posticipare il pagamento delle tasse al momento della vendita,
   favorendo maggiormente l'interesse composto.

**La mia opinione?** I rendimenti futuri non sono mai certi e lo scenario
legislativo può cambiare, sia per i fondi che per gli ETF. Per questo motivo,
preferisco non puntare tutto su un'unica soluzione: mantenere una posizione nel
fondo pensione (almeno per massimizzare il contributo aziendale) e affiancarla a
un [portafoglio di ETF](/2024/finanza-personale/) permette di bilanciare
benefici fiscali immediati e crescita del capitale nel lungo periodo.

## Conclusione

Il fondo pensione è uno strumento versatile per gestire il TFR e costruire una
sicurezza finanziaria extra. La scelta dipende dal tuo orizzonte temporale e dal
tuo profilo di rischio, ma i benefici fiscali lo rendono una delle opzioni più
efficienti nel panorama italiano.

Se hai domande, dubbi o vuoi condividere la tua esperienza con un fondo
specifico, scrivimi nei commenti: la tua opinione potrebbe aiutare altri lettori
a fare la scelta giusta!

## Approfondimenti

* [Guida Completa ai Fondi Pensione in Italia
  V.3](https://www.reddit.com/r/ItaliaPersonalFinance/comments/1mw7z6n/guida_completa_ai_fondi_pensione_in_italia_v3/):
  PDF + Excel redatto da un utente di `r/ItaliaPersonalFinance`.
* [Episodio 61 di The Bull](https://www.youtube.com/watch?v=Gv5pds7YSds): Fondi
  Pensione vs ETF, l'episodio di uno dei podcast di finanza personale che seguo.
* [Quando e per chi conviene il fondo
  pensione](https://www.youtube.com/watch?v=wE9_72brJWs) di Paolo Coletti.
* [Ciao Elsa](https://www.ciaoelsa.com/): è una piattaforma online che offre
  consulenza e supporto per la gestione dei fondi pensione. Il servizio è noto
  per la sua facilità d'uso, per la competenza dei suoi consulenti e per la
  quantità di contenuti divulgativi che pubblicano continuamente sul loro
  [blog](https://www.ciaoelsa.com/blog) e sui social. Questi gli articoli che
  sono stati più interessanti per me:
  * [Extra-deducibilità](https://www.ciaoelsa.com/blog/extra-deducibilita-fondo-pensione-dichiarazione-redditi):
    quando puoi superare il limite annuale di versamenti nel fondo.
  * [Amundi
    SecondaPensione](https://www.ciaoelsa.com/blog/amundi-secondapensione-costi-rendimenti):
    il fondo pensione aperto fra i più consigliati anche da
    `r/ItaliaPersonalFinance` (utile per chi è lavoratore autonomo o non ha un
    fondo pensione di categoria con contributo datoriale)
  * [Versamenti in busta paga o tramite
    bonifico](https://www.ciaoelsa.com/blog/versamenti-volontari-fondo-pensione-bonifico-busta-paga):
    perché conviene quasi sempre contribuire al fondo pensione attraverso la
    busta paga.

---
layout: post
title: "Ethereum senza fronzoli: wallet setup e prima transazione"
permalink: /2025/ethereum-senza-fronzoli/
image: /images/2025/ethereum-facile.png
tags:
  - ethereum
---

Ethereum è una **rete decentralizzata** che consente di trasferire fondi a terzi
senza intermediari fisici come banche, governi o aziende. Nello specifico, puoi
trasferire la **valuta nativa** (ETH) o qualsiasi altro **token** disponibile
sulla rete (stablecoins, wrapped Bitcoin o altri tipi di token), fino ad
operazioni più complesse come interagire con gli smart contract.

Gli **smart contract** sono programmi resi disponibili sulla rete Ethereum, e
permettono di eseguire una o più operazioni in sequenza, come previsto dagli
sviluppatori che lo hanno sviluppato e pubblicato. Per maggiori dettagli tecnici
vedi il linguaggio di programmazione [Solidity](https://soliditylang.org/) e
alcune [implementazioni](https://docs.openzeppelin.com/contracts/5.x/tokens).

Per poter interagire sulla rete Ethereum, è necessario pagare una commissione,
che viene semplicemente chiamata `gas`, per analogia con la benzina che fa
funzionare un motore. Più complessa è l'azione, più gas serve. Il gas si paga
usando la valuta nativa ETH.

## Perché esistono le sottoreti Layer 2 (L2)

La rete Ethereum, denominata **L1** o mainnet, ha una **capienza limitata**, e
quando la rete è particolarmente congestionata, le commissioni per poter
eseguire una nuova transazione possono lievitare vertiginosamente. Negli ultimi
anni ha preso piede un nuovo paradigma basato sull'avere un insieme di
sotto-reti indipendenti (L2), con alcune caratteristiche che però le rendono
molto più interessanti rispetto ad altre reti L1 alternative:

- Sono veloci e economiche
- Continuano a usare Ethereum come base di sicurezza
- Supportano le stesse funzionalità a livello applicativo di Ethereum

Alcuni esempi delle L2 più utilizzate sono **Arbitrum**, **Optimism** e
**Base**. Per chi ama approfondire i numeri,
[DefiLlama](https://defillama.com/chains/Rollup) offre statistiche in tempo
reale sulle performance delle principali L2.

## Il wallet Ethereum

Un *wallet* è il tuo portafoglio digitale: ti serve per ricevere, inviare e
custodire criptovalute. Ma non è solo un portafoglio, è anche l'interfaccia per
accedere al **Web3**: ti permette di interagire con le app decentralizzate come
Aave, Uniswap, OpenSea (che vedremo meglio in una eventuale parte 2 di questo
articolo).

Esistono wallet *custodial*, dove le chiavi vengono custodite da
qualcun altro, per esempio un crypto exchange, e *non-custodial*, le cui chiavi sono
gestite direttamente da te. Qui ci concentreremo su come utilizzare un wallet
*non-custodial* open-source, nello specifico [Rabby Wallet](https://rabby.io/)
che è attualmente considerato uno dei wallet Ethereum con la migliore usabilità.

## Perché Rabby e non MetaMask

[MetaMask](https://metamask.io/) è ancora il più diffuso wallet non-custodial
open-source, ma soprattutto per i neofiti **Rabby** ha alcuni vantaggi chiave:

- Gestisce le sottoreti Ethereum (L2) in modo più trasparente rispetto a MetaMask
- Mostra una simulazione delle transazioni prima della loro firma
- Numerose altre piccole migliorie alla user experience che lo rendono più
  gradevole da utilizzare

## Installazione di Rabby

1. Vai su [https://rabby.io](https://rabby.io)
2. Scarica l'estensione per il tuo browser internet (Firefox o Chrome-based)
3. Dopo l'installazione fai clic sull'icona in alto a destra per iniziare

## Creazione di un nuovo wallet

Quando apri Rabby per la prima volta:

1. Seleziona **"Create a new address"**
2. Ti verrà mostrata una **seed phrase** (12 parole):
   - Questa è **la chiave per accedere ai tuoi fondi**, non perderla mai, non ci
     sono altre opzioni di recupero.
   - Scrivila su carta e conservala rigorosamente **offline**.
   - **NON** fare screenshot.
   - **NON** salvarla su Google Drive, iCloud o simili.
   - meglio conservarne una seconda copia in un luogo diverso da quello
     principale ma comunque facilmente accessibile a te.
3. Scegli una **password robusta** per criptare localmente il wallet, dovrai
   reinserirla ogni volta che riapri il browser. Se la dimentichi non importa,
   potrai sempre ripristinare il tuo wallet usando la **seed phrase**.

In futuro, o su un dispositivo diverso, anche usando un wallet software diverso,
potrai accedere allo stesso portafoglio inserendo la medesima **seed phrase**.

> ⚠️ Attenzione! Assicurati di utilizzare sempre i siti web ufficiali (usa i
> segnalibri!) o direttamente gli store del tuo browser/piattaforma, verificando
> che il publisher sia effettivamente quello previsto.

Ora hai un indirizzo Ethereum. In alto troverai il tuo **indirizzo pubblico**
(una stringa che inizia con `0x...`), che puoi copiare negli appunti attraverso
l'apposito bottone. È come l'IBAN del tuo conto crypto: puoi ricevere ETH e
altri token lì sopra.

Noterai che il bilancio sarà inesorabilmente vuoto, e già sai che per poter
effettuare transazioni è necessario avere un po' di `gas`, quindi adesso vediamo
come fare.

## Comprare Ethereum con carta di credito

Esistono numerosi servizi per acquistare cripto, quelli più semplici da
utilizzare per transazioni sporadiche utilizzando la carta di credito sono:

- [Transak](https://global.transak.com/)
- [Moonpay](https://www.moonpay.com/it/comprare/eth)
- [Ramp](https://ramp.network/buy)

> ⚠️ A causa delle stringenti normative anti-riciclaggio, è molto probabile che
> anche per piccoli importi, ti verrà richiesto di fornire i tuoi dati
> identificativi e seguire una procedura di *KYC* (know your customer).
>
> 🔓 Se questa barriera ti frena ma vorresti comunque provare a fare la tua
> prima transazione su Ethereum, posso aiutarti con una piccola quantità di ETH
> per coprire il gas per una transazione di prova. È un gesto gratuito e senza
> garanzie: se ho tempo e fondi disponibili, contattami e ti invierò qualche
> frazione di ETH.
>
> 💸 Se invece sei già dentro al mondo Ethereum e vuoi contribuire ad aiutare
> nuovi utenti, puoi inviare una piccola donazione a questo indirizzo:
> `0xcc4e662c4ec670fa3b5c786843f9a086201bd909`. Tutto quello che riceverò lì
> verrà usato esclusivamente per rifornire i lettori di questo post.

Segui il percorso che solitamente viene chiamato `Buy Crypto`, selezionando
`EUR` come valuta. Ogni servizio ha il suo taglio minimo, per i nostri primi
test 10 euro sono più che sufficienti.

Seleziona `ETH` o `Ethereum` come cripto di destinazione, ma assicurati di
selezionare una rete L2, come **Arbitrum**, così poi da poter effettuare
transazioni a bassissimo costo.

Come wallet di destinazione, incolla l'indirizzo che trovi nel tuo Rabby wallet
(che inizia con `0x...`), e completa l'operazione con le tue informazioni di
pagamento.

Riceverai gli Ethereum all'indirizzo e sulla rete che hai scelto dopo pochi
minuti.

## La tua prima transazione

A questo punto puoi effettuare la tua prima transazione attraverso Rabby,
utilizzando la funzione `Send`.

Puoi usare come destinatario il mio indirizzo che trovi a fine articolo, ma puoi
anche utilizzare il tuo stesso indirizzo, e ancor più interessante, il valore da
trasferire può anche essere pari a zero.

Per utenti più avanzati: puoi **includere un breve messaggio** nella
transazione, che verrà registrato sulla blockchain. Ti basta impostare il
parametro `calldata` con il tuo messaggio convertito **da ascii a esadecimale**,
preceduto da `0x` e senza spazi extra. Per esempio, `ciao eth` corrisponde a
`0x6369616f20657468`.

Dopo qualche istante, riceverai un messaggio che la transazione è stata
**completata con successo**. Se fai click sul messaggio, oppure da
`Transactions` fai click sull'id dell'ultima transazione, ti si aprirà il
dettaglio della transazione su un sito web chiamato **block explorer**, che
pubblica tutti i dettagli delle transazioni del network corrente.

Ricapitoliamo quello che hai appena fatto: attraverso il wallet hai **generato
una transazione**, l'hai **firmata**, è stata inviata ai **nodi della rete**
Ethereum, è stata riconosciuta come **valida**, inclusa all'interno del primo
**blocco disponibile**, hai consumato degli ETH per coprire il **costo della
transazione**!

## Parte 2?

Se ti è piaciuto questo articolo e vorresti leggere la seconda parte su come
interagire con le applicazioni distribuite più famose, **fammelo sapere nei
commenti**!

## 🔒 Disclaimer legale

Le informazioni fornite hanno scopo esclusivamente educativo e non costituiscono
consulenza finanziaria, invito all'investimento o offerta di servizi
regolamentati. L'invio di ETH è volontario, gratuito, non garantito e destinato
solo a scopi dimostrativi. L’utilizzo delle criptovalute comporta rischi
elevati, inclusa la perdita totale dei fondi. Agisci con cautela e
responsabilità.

---
layout: post
title: "Stablecoin: la rivoluzione che non si ferma"
permalink: /2025/stablecoin-rivoluzione
image: /images/2025/stablecoins.jpg
tags:
  - ethereum
---

L'approvazione del [GENIUS
Act](https://apnews.com/article/donald-trump-stablecoins-congress-cryptocurrency-94fa3c85e32ec6fd5a55576cf46e58ea)
da parte dell'amministrazione Trump segna un passaggio storico: per la prima
volta gli Stati Uniti regolamentano ufficialmente il mercato delle stablecoin su
blockchain.

Dietro questa mossa non c'è solo propaganda o l'ennesimo tentativo di
accattivarsi la Silicon Valley. C'è un business enorme che le aziende come
**Tether** (guidata dall'italiano Paolo Ardoino, classe '84, ligure emigrato)
hanno già intercettato da tempo.

In molte parti del mondo, specialmente nei **paesi emergenti** e
sottosviluppati, accedere ai dollari fisici **è complicato**. Per la persona
comune, aprire un conto in dollari o comprare banconote vere è spesso
impossibile o rischioso. Le stablecoin hanno risolto questo problema. Bastano
una connessione a Internet e uno smartphone per ricevere, custodire e inviare
dollari digitali via blockchain, senza bisogno di banche locali o permessi
governativi.

Per le aziende che emettono queste stablecoin, il modello di business è semplice
e geniale: **raccolgono dollari reali** dagli utenti e li **depositano in titoli
di stato USA** a breve termine, incassando **rendimenti a rischio praticamente
zero**. È lo stesso mestiere delle banche, ma senza filiali e senza burocrazia.

Ora che Trump ha aperto le porte, la **corsa a conquistare questi mercati** si
farà ancora più aggressiva. Non solo Tether e Circle (emittente di USDC), ma
anche aziende fintech, exchange e probabilmente nuove startup entreranno nella
competizione per diventare il "PayPal del dollaro digitale".

E **l'Europa**? Ancora una volta rischia di **restare al palo**. Mentre negli
Stati Uniti si normano in modo favorevole le stablecoin, in Europa si discute
ancora di regolamenti come MiCA, partoriti da un sistema burocratico che fatica
a capire che il mercato globale non aspetta. Se non sarà l'Europa a fornire
**alternative digitali competitive**, saranno le **aziende americane** a farlo.
Il rischio è evidente: perdere la partita dell'infrastruttura monetaria del
futuro.

Il quadro normativo ora c'è, il mercato globale pure. La domanda non è più se le
stablecoin diventeranno uno standard nei pagamenti digitali, ma su quale
infrastruttura blockchain gireranno. E guardando alla **sicurezza**, alla
**decentralizzazione** e alla **liquidità già esistente**, oggi il posto più
naturale per questi asset resta
[Ethereum](/2025/ethereum-senza-fronzoli-primo-setup-wallet/).

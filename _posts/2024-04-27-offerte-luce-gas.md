---
layout: post
title: "Come trovare la migliore offerta per Luce e Gas nel Mercato Libero"
image: /images/goddess-of-the-gas-and-light.jpg
permalink: /2024/trovare-migliore-offerta-luce-gas-mercato-libero/
tags:
  - italiano
  - finanza personale
  - tariffe
  - utenze
categories:
  - Finanza personale
---

Con l’avvento del Mercato Libero molte famiglie si ritrovano costrette a
scegliere un nuovo fornitore luce e gas, ma a differenza delle altre utenze
capire come orientarsi può essere difficile, se non si conoscono alcune
caratteristiche. Vediamo quali:

I costi a cui fare attenzione sono essenzialmente solo due:

* Il costo della **materia prima**, espresso in:
  * €/kWh per la luce
  * €/Smc per il gas
* I **costi fissi** di commercializzazione (una tantum al mese/anno)

Tutti gli altri costi, come trasporto e gestione contatore, oneri di sistema e
tasse **non variano in funzione del fornitore**, quindi sono superflui per la
scelta della tariffa migliore per te.

Ogni fornitore solitamente propone due modalità di prezzo:

* **Prezzo fisso**, mantenuto per 12 mesi
* **Prezzo variabile**, in funzione del
  [PUN](https://tariffe.segugio.it/indice-pun-luce/) (luce) e
  [PSV](https://tariffe.segugio.it/indice-psv-gas/) (gas), deciso a livello
  nazionale ogni mese e indipendente dal fornitore

Non avendo a disposizione una sfera di cristallo per sapere l’andamento del
prezzo variabile e in ottica di pianificazione delle spese, è consigliabile
**preferire il prezzo fisso** così da non avere sorprese mese dopo mese nel caso
in cui ci siano cambiamenti repentini delle situazioni geo-politiche che
influenzano i costi dell’energia.

Per la luce viene anche offerta la possibilità di avere una **tariffa
monoraria**, quindi la stessa nelle 24 ore, o **a fasce**, con prezzi diversi a
seconda delle diverse fasce orarie nell’arco della settimana (F1, F2, F3).
Solitamente, se dal lunedì al venerdì si è fuori casa, conviene quella a fasce,
mentre se si trascorre la maggior parte della giornata a casa è preferibile la
monoraria.

Altra cosa importante da tenere a mente: i fornitori **non possono imporre
vincoli** di durata minima o penali di uscita anticipata, quindi tecnicamente è
possibile inoltrare richiesta a un nuovo fornitore a partire dal primo giorno di
fornitura con quello attuale. Il cambio fornitore impiega mediamente **2
mesi**, quindi se il tuo contratto è in scadenza e il tuo fornitore non ti ha
già comunicato quali saranno le nuove tariffe, è bene procedere al cambio 2 mesi
prima della scadenza.

Il modo più semplice per trovare in qualsiasi momento le offerte migliori è
attraverso il [**Portale Offerte**](https://www.ilportaleofferte.it/portaleOfferte)
ufficiale di ARERA. Ti saranno chieste alcune informazioni, non serve nessun tipo di
registrazione/account e otterrai subito le migliori offerte in ordine di prezzo
finale (inclusi i costi di sistema).

> Un'alternativa di terze parti è [Wattene!](https://wattene.it/) che permette di
sfogliere le offerte disponibili su una interfaccia più veloce ed ergonomica.

Per poter effettuare tale simulazione, l’unica informazione che sicuramente non
hai a portata di mano e che occorre avere è:

* Il **consumo dell’ultimo anno**, reperibile in ogni bolletta:
  * In kWh per la luce
  * In SMC (m³) per il gas

All’inizio della procedura non scegliere mai “Dual Fuel” perché mostra solo le
poche offerte combinate Luce+Gas. Nulla vieta comunque di sottoscrivere due
forniture **presso lo stesso fornitore** per avere un'unica bolletta, o comunque
mantenere la libertà di cambiare solo una delle due forniture in futuro, qualora
si trovassero tariffe migliori.

Ottenuto un responso dal Portale Offerte, arriva la parte difficile: visitare il
sito del fornitore, individuare la stessa tariffa ottenuta sul Portale Offerte,
e verificare che sia le tariffe che le condizioni siano quelle che ti aspetti.
Attenzione che alcune offerte hanno servizi aggiuntivi (manutenzione caldaia,
bici elettrica e altre amenità), da evitare se non ti interessano davvero.

Per comparare un'offerta a prezzo fisso di un fornitore con quella di un altro
fornitore, è sufficiente calcolare:

`quantità consumata nell'ultimo anno di materia prima` * `prezzo materia prima` + `costi fissi`

Nel caso di tariffe luce a fasce, si moltiplica il consumo di ogni fascia per il
prezzo di ogni fascia. Se preferisci affidarti a un'offerta con prezzo
variabile la situazione si complica, ma puoi utilizzare lo spreadsheet che trovi
nell'ultimo paragrafo di questa pagina.

Infine, puoi procedere alla sottoscrizione online, tenendo a portata di mano i
codici che identificano univocamente il tuo allaccio alla rete:

* Il codice **POD**, per la luce
* Il codice **PDR**, per il gas

Riceverai una prima comunicazione dal nuovo fornitore per confermare la presa in
carico della migrazione, dopodiché ti sarà comunicata la data effettiva in cui
cesserà il contratto col vecchio fornitore e inizierà quello nuovo. Solitamente
il primo giorno del mese dopo 2 mesi dalla data di sottoscrizione.

## Soluzioni più semplici

Se invece non vuoi avventurarti in procedure di cambio fornitore e cerchi una
soluzione *zero sbatti*, puoi provare con [Switcho](https://www.switcho.it/),
che non ti garantisce di passare al fornitore più conveniente in assoluto in
quel momento ma a quello con cui loro hanno accordi commerciali, col vantaggio,
però, che si occupano di tutto loro, semplicemente fornendogli una copia delle
tue ultime bollette.

C'è anche [NeN](https://nen.it/attiva-nen?promoCode=@bucaneve374), che offre un
modello di **pagamento mensile fisso**: sempre la stessa cifra indipendentemente
dai consumi reali, e la piattaforma regola i conguagli annuali per bilanciare
eventuali differenze. Questo rende le bollette **prevedibili** e più facili da
gestire. Io sono cliente e se usi il link avremo entrambi **un euro al mese di
sconto** sui costi fissi della bolletta per il primo anno di fornitura.

## Simulazione completa con fogli di calcolo

Se vuoi effettuare una simulazione dettagliata, anche nel caso di offerte a
prezzo variabile, l'utente **Sharkman1962** ha realizzato e
mantiene aggiornati due modelli di fogli di calcolo molto ben fatti:

* [Offerte gestori mercato libero energia elettrica](https://docs.google.com/spreadsheets/d/1ToYALBCaB9S_xFLVeLaHP46aD8bF3I09_aB09Up32pE/edit)
* [Offerte gestori mercato libero gas](https://docs.google.com/spreadsheets/d/18bzSR5JAIGhiISITbEMehDAWRVXMJqUNbqXeTmYLttM/edit?usp=sharing)

Per maggiori informazioni o supporto puoi raggiungere il suo
[gruppo telegram dedicato](https://t.me/offertemercatolibero).

In ogni caso, verifica sempre i prezzi inseriti in caso non siano aggiornati o
contengano errori.

## Domotica e ottimizzazione avanzata

Oltre a scegliere la tariffa più conveniente, un'altra strategia può essere
quella di ricorrere alla tecnologia per abbassare i consumi. La domotica offre
soluzioni semplici ed economiche per automatizzare alcuni processi, ridurre gli
sprechi e avere un maggiore controllo sull'energia utilizzata.

Un esempio concreto è la presa smart [TP-Link Tapo P100](https://amzn.to/3IKoFrI),
che utilizzo per gestire alcune prese di casa.
L'ho configurata in modo da disattivare automaticamente la TV e il computer
durante la notte, seguendo un orario prestabilito. In questo modo si evita lo
spreco di energia dovuto allo standby e non devo ricordarmi ogni volta di
staccare le prese manualmente.

Un altro strumento molto utile è il termostato
[Netatmo](https://amzn.to/3IjqagB), che consente di gestire il riscaldamento di
casa direttamente dallo smartphone. Puoi programmare orari di accensione e
spegnimento in base alle tue abitudini quotidiane e gestire eventuali eccezioni
in tempo reale, ad esempio se rientri dal lavoro prima del previsto o se una
sera torni più tardi del solito.

Spero di esserti stato d’aiuto! Se hai altre idee o hai trovato un dispositivo
per risparmiare energia, lascia un commento e condividi la tua esperienza.

> Revisione dei testi a cura di [figliadimaestra](https://figliadimaestra.it/).

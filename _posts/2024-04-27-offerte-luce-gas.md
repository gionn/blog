---
layout: post
title: "Come trovare la migliore offerta per Luce e Gas nel Mercato Libero"
image: /images/goddess-of-the-gas-and-light.jpg
permalink: /2024/trovare-migliore-offerta-luce-gas-mercato-libero/
tags:
 - italiano
 - finanza personale
 - tariffe
 - utenze
---

Con l’avvento del Mercato Libero, molte famiglie si ritrovano costrette a
scegliere un fornitore luce e gas, ma a differenza delle altre utenze, capire
come orientarsi può essere difficile se non si conoscono alcune caratteristiche.
Vediamo quali:

I costi su cui fare attenzione sono essenzialmente solo due:

* Il costo della **materia prima** (energia o gas), espresso in:
  * €/kWh per la luce
  * €/Smc per il gas
* I **costi fissi** di commercializzazione (una tantum al mese/anno)

Tutti gli altri costi, come trasporto e gestione contatore, oneri di sistema e
tasse **non variano in funzione del fornitore**, quindi superflui per la scelta
della tariffa migliore per noi.

Ogni fornitore solitamente fornisce due modalità di prezzo:

* **Prezzo fisso**, mantenuto per 12 mesi
* **Prezzo variabile**, in funzione del
  [PUN](https://tariffe.segugio.it/indice-pun-luce/) (luce) e
  [PSV](https://tariffe.segugio.it/indice-psv-gas/) (gas), deciso a livello
  nazionale ogni mese e indipendente dal fornitore

Non avendo a disposizione una sfera di cristallo per sapere l’andamento del
prezzo variabile e in ottica di pianificazione delle spese, è consigliabile
**preferire il prezzo fisso** così da non avere sorprese mese dopo mese nel caso
in cui ci siano cambiamenti repentini delle situazioni geo-politiche che
influenzano i costi dell’energia.

Per la luce viene anche offerta la possibilità di avere una **tariffa
monoraria**, quindi la stessa nelle 24 ore, o **a fasce**, con prezzi diversi a
seconda delle diverse fasce orarie nell’arco della settimana (F1, F2, F3).
Solitamente se dal lunedì al venerdì si è fuori casa per lavoro, conviene quella
a fasce, mentre se si lavora da casa è preferibile la monoraria.

Altra cosa importante da tenere a mente: i fornitori **non possono imporre
vincoli** di durata minima o penali di uscita anticipata, quindi tecnicamente è
possibile inoltrare richiesta a un nuovo fornitore a partire dal primo giorno di
fornitura con il fornitore attuale. Il cambio fornitore impiega mediamente **2
mesi**, quindi se il tuo contratto è in scadenza e il tuo fornitore non ti ha
già comunicato quali saranno le nuove tariffe, è bene procedere al cambio 2 mesi
prima della scadenza.

Il modo più semplice per trovare in qualsiasi momento le offerte migliori è
attraverso il [**Portale Offerte**](https://www.ilportaleofferte.it/portaleOfferte)
di ARERA. Vi saranno chieste alcune informazioni, non serve nessun tipo di
registrazione/account e otterrete subito le migliori offerte in ordine di prezzo
finale (inclusi i costi di sistema).

Per poter effettuare tale simulazione, l’unica informazione che sicuramente non
avete a portata di mano e che occorre avere è:

* Il **consumo dell’ultimo anno**, reperibile in ogni bolletta:
  * In kWh per la luce
  * In SMC (m³) per il gas

All’inizio della procedura non scegliete mai “Dual Fuel” perché mostra solo le
poche offerte combinate Luce+Gas. Nulla vieta comunque di sottoscrivere due
forniture **presso lo stesso fornitore** per avere un'unica bolletta, o comunque
mantenere la libertà di cambiare solo una delle due forniture in futuro qualora
si trovassero tariffe migliori.

Ottenuto un responso dal Portale Offerte, arriva la parte difficile: visitare
il sito del fornitore, individuare la stessa tariffa e procedere alla
sottoscrizione online, tenendo a portata di mano i codici che identificano
univocamente il vostro allaccio alla rete:

* Il codice **POD**, per la luce
* Il codice **PDR**, per il gas

## Alternative più semplici

Se invece non volete avventurarvi nelle procedure di cambio fornitore e cercate
una soluzione *zero sbatti*, potete provare con
[Switcho](https://www.switcho.it/), che non vi garantisce di passare al
fornitore più conveniente in assoluto in quel momento ma a quello con cui loro
hanno accordi commerciali, col vantaggio, però, che si occupano di tutto loro,
semplicemente fornendogli una copia delle vostre ultime bollette.

## Comparazione rapida

Qui di seguito un modulo automatico per comparare le offerte di luce e gas
inserendo i propri consumi. Come spiegato precedentemente, il totale non è da
intendersi come preventivo realistico ma solo come parziale che include la sola
materia prima più costi fissi, pienamente sufficiente per valutare le diverse
offerte in base ai consumi passati. Inoltre i fornitori qui presenti sono i più
conosciuti e che normalmente operano su tutto il territorio nazionale. Tramite
il Portale Offerte si potrebbero trovare offerte più vantaggiose da fornitori
che operano su zone geografiche ridotte.

> Ultimo aggiornamento: 26 aprile 2024

### Comparazione rapida per luce

<input type="text" id="consumo-f1" placeholder="F1 kwH su base annua"/>
<input type="text" id="consumo-f2" placeholder="F2 kwH su base annua"/>
<input type="text" id="consumo-f3" placeholder="F3 kwH su base annua"/>

<div id="table-wrapper-light"></div>

### Comparazione rapida per gas

<input type="text" id="consumo-smc" placeholder="SMC su base annua"/>

<div id="table-wrapper-gas"></div>

## Simulazione completa con fogli di calcolo

Per chi volesse effettuare una simulazione dettagliata, anche nel caso di
offerte a prezzo variabile, l’utente
[Sharkman1962](https://www.reddit.com/user/Sharkman1962/) ha realizzato e
mantiene aggiornati due modelli di fogli di calcolo molto ben fatti:

* [Offerte gestori mercato libero energia elettrica](https://docs.google.com/spreadsheets/d/10kpa1Ej522-zNxeI3YgeE1wd2IRxxq2uaFV8qm1Hiy0/edit?usp=sharing)
* [Offerte gestori mercato libero gas](https://docs.google.com/spreadsheets/d/18bzSR5JAIGhiISITbEMehDAWRVXMJqUNbqXeTmYLttM/edit?usp=sharing)

In ogni caso, verifica sempre i prezzi inseriti in caso non siano aggiornati o
contengano errori.
